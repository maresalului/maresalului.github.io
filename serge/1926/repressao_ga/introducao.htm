<!DOCTYPE html>
<html lang="gl">
<head>
<meta charset="utf-8">
<meta name="viewport" content="width=device-width, initial-scale=1">
<meta name="keywords" content="Textos, Obras, Arquivo Marxista na Internet, Marxists">
<title>Introduçom a O que todo revolucionário deve saber sobre a repressom</title>
<link href="../../../css/textos.css" rel="stylesheet" type="text/css">
</head>

<body class="capitulo">

<nav>
<a href="../../../index.htm" id="topp"><img src="../../../img/mia.svg" class="logo" alt="Arquivo Marxista" width="75" height="20"></a>
<a href="../../../biblioteca.htm" title="Biblioteca" id="li-bi"></a>
<a href="../../../admin/novidades.htm" title="Novidades" id="li-no"></a>
</nav>

<header>

<h1>O que todo revolucionário deve saber sobre a repressom</h1>
<a href="../../index.htm">
<img src="../../img/avatar.webp" alt="" width="42" height="56">
<h2>Victor Serge</h2></a>
<h3>1926</h3>

</header>

<main>

<h4 id="ti1">Introduçom</h4>

<p>A vitória da revoluçom na Rússia pujo em maos dos revolucionários todo o mecanismo da polícia política mais moderna, mais poderosa e experimentada, forjada em mais de cinqüenta anos de luita contra as elites de um grande povo.</p>
<p>Conhecer os métodos e os procedimentos desta polícia interessa para já a todo militante: a defesa capitalista emprega em toda a parte os mesmos meios; todas as polícias, de resto solidárias, se assemelham.</p>
<p>Essa ciência da luita revolucionária, que os russos adquirírom em mais de meio século de esforços e sacrifícios imensos, os militantes dos países onde actualmente se desenvolve a acçom deverám assimilá-la um lapso muito mais curto, dadas as circunstáncias criadas pola guerra, polas vitóricas do proletariado russo e polas derrotas do proletariado internacional: crises do capitalismo mundial, nascimento da Internacional Comunista, desenvolvimento repentino da consciência de classe na burguesia; fascismo, ditaduras militares, terror branco, leis iníquas. Isto cumpre desde já. Se se tiver um bom conhecimento dos meios de que dispom o inimigo, as perdas poderám ser menores. Resulta portanto preciso, para um fim prático, estudar bem o instrumento principal de toda reacçom e de toda repressom: essa máquina de afogar revoltas chamada polícia. Nós atingimo-lo, porque a arma aperfeiçoada que forjou a autocracia para defender a sua existência — a <a href="../../../dicionario/verbetes/o/orgaos_seguranca.htm" target="_blank">Okhrana</a> (a Defensiva), ou Segurança Geral do Império Russo —, caiu nas nossas maos.</p>
<p>Este estudo, para ser realizado a fundo, o qual seria muito útil, exigiria um tempo de que o autor nom dispom. As páginas que se seguem nom pretendem supri-lo. Bastarám, espero, para pôr sobre aviso os camaradas e para fazer-lhes evidente umha importante verdade que me comoveu desde a primeira visita aos arquivos da polícia russa: a de que nom há força no mundo capaz de conter a maré revolucionária quando esta ascende, e que todas as polícias, nom importa o seu maquiavelismo, a sua ciência e os seus crimes, som quase totalmente impotentes.</p>
<p>O presente trabalho, publicado pola primeira vez no Boletim comunista de Novembro de 1921, foi completado cuidadosamente. Os problemas teóricos e práticos que o estudo do mecanismo de um polícia nom deixam de suscitar na mente do leitor operário, qualquer que for a sua formaçom política, som examinados em dous novos ensaios: Os conselhos ao militante, de cuja utilidade, nom obstante o seu evidente simplismo, a experiência nom permite duvidar, gizam as regras primordiais da defesa operária contra a vigiláncia, a delaçom e a provocaçom.</p>
<p>Desde a guerra e a Revoluçom de Outubro, a classe operária nom pode conformar-se com realizar umha tarefa apenas negativa, destrutora. Abriu-se a era das guerras civis. Seja a sua actualidade algo quotidiano, ou esteja adiada “por anos”, nom é menos certo que na maioria dos partidos comunistas se apresentam desde agora as múltiplas questons da tomada do poder. A princípios de 1923, a ordem capitalista da Europa semelhava gozar de umha estabilidade capaz de descoroçoar os impacientes. No entanto, a ocupaçom “pacifista” do Ruhr, a fins de ano, fazia pairar sobre a Alemanha, tremendamente real, o espectro da revoluçom.</p>
<p>De outra parte, toda a acçom tendente para a destruiçom das instituiçons capitalista necessita ser complementada com umha preparaçom, embora seja teórica, da obra criadora do amanhá. “O espírito destrutor — dizia <a href="../../../dicionario/verbetes/b/bakunine.htm" target="_blank">Bakunine</a> — é ao mesmo tempo espírito criador”. Este grande pensamento, cuja interpretaçom literal, infelizmente, alucionou alguns revoltosos, acaba de se converter numha verdade prática. O mesmo espírito da luita classista leva hoje os comunistas a destruírem e a criarem simultaneamente. De igual jeito que o antimilitarismo actual precisa de ser complementado pola preparaçom do Exército Vermelho, o problema da repressom colocado pola polícia e a justiça burguesas tem um aspecto positivo de grande importáncia. Julguei conveniente defini-lo em traços grossos. Devemos conhecer os meios do inimigo; devemos conhecer também a nossa tarefa em toda a sua extensom.</p>
<p class="direita">Victor Serge, Março de 1925</p>

</main>

<footer>

<nav class="interna">
<a href="index.htm" class="anterior">Índice</a>
<a href="cap01.htm" class="proximo">Próximo</a>
</nav>

<div class="datas">Inclusão: 24/12/2005</div>
<div class="datas">Última atualização: 10/06/2025</div>

<!-- conversão automática em 10/06/2025 -->

</footer>
</body>
</html>
