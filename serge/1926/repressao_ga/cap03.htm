<!DOCTYPE html>
<html lang="pt">
<head>
<meta charset="utf-8">
<meta name="viewport" content="width=device-width, initial-scale=1">
<meta name="keywords" content="Textos, Obras, Arquivo Marxista na Internet, Marxists">
<title>Conselhos singelos ao militante — O que todo revolucionário deve saber sobre a repressom</title>
<link href="../../../css/textos.css" rel="stylesheet" type="text/css">
</head>

<body class="capitulo">

<nav>
<a href="../../../index.htm" id="topp"><img src="../../../img/mia.svg" class="logo" alt="Arquivo Marxista" width="75" height="20"></a>
<a href="../../../biblioteca.htm" title="Biblioteca" id="li-bi"></a>
<a href="../../../admin/novidades.htm" title="Novidades" id="li-no"></a>
</nav>

<header>

<h1>O que todo revolucionário deve saber sobre a repressom</h1>
<a href="../../index.htm">
<img src="../../img/avatar.webp" alt="" width="42" height="56">
<h2>Victor Serge</h2></a>
<h3>1926</h3>

</header>

<main>

<h4 id="ti30">3. Conselhos singelos ao militante</h4>

<p>Os grandes bolcheviques russos qualificam-se com gosto de “revolucionários profissionais”. Esta qualificaçom define perfeitamente todos os verdadeiros artífices da transformaçom social. Exclui da actividade revolucionária o diletantismo, o amadorismo, o desporto, a posse; situa de vez o militante no mundo do trabalho, onde nom se trata de “atitudes”, nem da natureza mais ou menos interessante das tarefas, nem do prazer espiritual e moral de ter ideias “avançadas”. O ofício (ou a profissom) enche a maior parte da vida dos que trabalham. Sabem que é cousa séria, da qual depende o pam quotidiano; sabem também, mais ou menos conscientemente, que deles depende toda a vida social o destino do ser humano.</p>
<p>O ofício de revolucionário exige umha longa aprendizagem, conhecimentos puramente técnicos, amor à tarefa, bem como entendimento da causa, dos fins e dos meios. Se, como é freqüente, se sobrepom a um outro ofício para viver, é o de revolucionário que enche a vida e o outro é apenas algo acessório. A Revoluçom Russa pudo vencer porque em vinte e cinco anos de actividade política tinha formado fortes equipas de revolucionários profissionais, prontos para efectivar umha obra quase que sobre-humana.</p>
<p>Esta experiência e esta verdade deveriam estar presentes sempre no espírito de todo revolucionário digno de tal nome. Na complexidade actual da guerra de classes, necessitam-se anos de esforço para formar um militante, provas, estudo, preparaçom consciente. Todo operário animado polo desejo de nom passar como um ser insignificante entre a massa explorada, senom de servir à sua classe e viver umha vida mais plena participando no combate pola transformaçom social, deverá esforçar-se por ser também, na medida do possível, por pequena que ela for, um revolucionário profissional… E no trabalho de partido, de sindicato ou de grupo, deverá mostrar-se -é o que agora nos ocupa-suficientemente à espreita da vigiláncia policial, mesmo da invisível, incluso da inofensiva, como semelha ser nos períodos de calmaria, e descobri-la.</p>
<p>As recomendaçons seguintes poderám servir-lhe de muito.</p>
<p>Nom som, por certo, um código completo das regras da clandestinidade, nem sequer da precauçom revolucionária. Nom contenhem nengumha receita sensacional. Som somente regras elementares. O bom senso bastaria em rigor para sugeri-las. Mas, infelizmente, experiências amargas demonstram que a sua enumeraçom nom é supérflua. A imprudência dos revolucionários é sempre o melhor auxiliar da polícia.</p>
<h5 id="ti31">I. Seguir os passos</h5>
<p>A vigiláncia secreta, passo a passo, fundamento de toda a vigiláncia, é quase sempre fácil de descobrir. Todo militante deverá considerar-se seguido permanentemente; por princípio, nunca deixará de tomar as precauçons precisas para impedir que o sigam. Nas cidades grandes onde o tránsito é intenso, onde os meios de locomoçom som variados, o êxito da polícia deve-se exclusivamente a umha culpável negligência dos camaradas.</p>
<p>As regras mais simples som: nom dirigir-se directamente a onde se vai; dar umha volta por umha rua pouco freqüentada, para assegurar-se de que nom se está a ser seguido; em caso de dúvida, voltar sobre os próprias passos; em caso de advertir que se está a ser seguido, usar um meio de locomoçom e transbordar.</p>
<p>É um bocado difícil “perder” os agentes numha cidade pequena; mas ao tornar ostensível, tal vigiláncia perde umha grande parte do seu valor.</p>
<p>Desconfiar da imagem preconcebida do “agente à paisana”. Este tem freqüentemente umha fisionamia bastante característica. Mas o bons polícias sabem adaptar-se à variedade das suas tarefas. O transeunte mais corrente, o operário de mangas de camisa, o vendedor ambulante, o motorista, o soldado, podem ser polícias. Prever a utilizaçom de mulheres, de jovens e de crianças entre eles. Sabemos de umha circular da polícia russa recomendando empregar escolares em missons que os agentes nom poderiam cumprir sem dar nas vistas.</p>
<p>Acautelar-se também da enfadonha teima de ver um delator em todo o vemos passar.</p>
<h5 id="ti32">II. A correspondência e os apontamentos</h5>
<p>Escrever o menos possível. Melhor nom escrever. Nom tomar apontamentos sobre temas delicados: é preferível memorizar certas cousas e nom apontá-las. Para isso, exercitar-se em reter por procedimentos mnemotécnicos os endereços e particularmente os números das ruas.</p>
<h6 id="ti33">O caderno</h6>
<p>Caso for preciso, fagam-se apontamentos inteligíveis só para um próprio. Cada quem inventará procedimentos de abreviaçom, de inversom e de mudança das cifras (24 por 42; 1 significa g, g significa 1, etc.). Pôr, um mesmo, nome às praças, às ruas, etc.; para diminuir as possibilidades de erro, realizar associaçons de ideias (a rua Lenoir<a href="#n1" id="r1"><sup>(1)</sup></a> converterá-se em A Negra; a rua Lepica… em ouriço ou espinha, etc.).</p>
<h6 id="ti34">As cartas</h6>
<p>Com a correspondência, levar em conta os gabinetes pretos. Dizer o mínimo do que cumpra dizer, esforçando-se por nom ser percebido mais que polo destinatário. Nom mencionar terceiros sem necessidade. Em caso de necessidade, lembrar que um nome é melhor do que um apelido, e que umha inicial sobretodo convencional, é melhor do que um nome.<br>
Variar as designaçons convencionais.</p>
<p>Evitar todas as precisons (de lugar, de trabalho, de data, de carácter, etc.).</p>
<p>Saber recorrer, ainda sem entendimento prévio, a estratagemas que sempre deverám ser muito singelos, e trivializar a informaçom. Nom dizer, por exemplo: “o camarada Pedro foi detido”, mas “o tio Peter adoeceu repentinamente”.<br>
Receber a correspondência através de terceiros.</p>
<p>Selar bem as cartas. Nom julgar os selos de cera como garantia absoluta; fazê-los muito finos; os mais grossos som mais fáceis de descolar.</p>
<p>Um bom método consiste em colar a carta por trás da coberta e recobrir a pestana com um elegante selo de cera.</p>
<p>Lembrar sempre:</p>
<p>“Dá-me três linhas escritas por um homem e farei-cho deter”.</p>
<p>Expressom de um axioma familiar de todas as polícias.</p>
<h5 id="ti35">III. Conduta geral</h5>
<p>Desconfiar dos telefones. Nom há nada mais fácil de controlar.</p>
<p>A conversaçom telefónica entre dous aparelhos públicos (em cafés, telefones automáticos, estaçons) apresenta menos inconvenientes.</p>
<p>Nom combinar telefone mais do que em termos convencionais.</p>
<p>Conhecer bem os locais. Caso de necessidade, estudá-los com antecedência num plano. Reparar nas casas, nas passagens, nos lugares públicos (estaçons, museus, cafés, grandes lojas) que tiverem várias saídas.</p>
<p>Num local público, no comboio, numha visita privada, ter presentes as possibilidades de observaçom e portanto da iluminaçom. Tentar observar bem sem ser observado simultaneamente. É bom sentar de preferência a contra-luz: vê-se bem e a um tempo é-se menos visível. Nom é bom deixar-se ver numha janela.</p>
<h5 id="ti36">IV. Entre companheiros</h5>
<p>Ter como princípio que, na actividade ilegal, um militante nom deve saber mais do que é útil que saiba; e que freqüentemente é perigoso saber ou dar a conhecer mais.</p>
<p>Quanto menos conhecida for umha tarefa, mais segurança e possibilidades de sucesso oferece.</p>
<p>Acautelar-se do pendor às confidências. Saber calar: calar é um dever com o partido, com a revoluçom.</p>
<p>Saber ignorar voluntariamente aquilo que nom se deve conhecer.</p>
<p>É um erro, que pode chegar a ser grave, confiar ao amigo mais íntimo, à namorada, ao camarada mais seguro, um segredo de partido que nom é indispensável que conheça. Por vezes, é algo que pode daná-los a eles, porque se é responsável polo que se sabe, e essa responsabilidade pode estar carregada de conseqüências.</p>
<p>Nom incomodar-se nem ofender-se polo silêncio de um camarada. Isso nom é índice de falta de confiança, senom mais bem de umha estima fraternal e de umha consciência que deve ser comum do dever revolucionário.</p>
<h5 id="ti37">V. Em caso de detençom</h5>
<p>Manter absolutamente o sangue frio. Nom deixar-se intimidar nem provocar.</p>
<p>Nom responder a nengum interrogatório sem estar assistido por um defensor e antes de ter-se aconselhado com este que, de ser possível, deverá ser um camarada do partido. Ou, no seu defeito, sem ter reflectido suficientemente. Toda a prensa revolucionária russa publicava outrora, em grandes caracteres, esta constante recomendaçom:</p>
<p><b>“Camaradas, nom fagam declaraçons!, nom digam nada!”</b></p>
<p>Em princípio: nom dizer nada.</p>
<p>Explicar-se é perigoso; está-se em maos de profissionais capazes de tirar partido da menor palavra. Toda “explicaçom” proporcionará-lhes informaçom valiosa.</p>
<p>Mentir é extremamente perigoso; é difícil construir umha história sem defeitos evidentes de mais. É quase impossível improvisá-la.</p>
<p>Nom tratar de fazer-se o mais astuto: a desproporçom de forças é grande de mais.</p>
<p>Os reincidentes escrevem nos muros das prisons esta enérgica recomendaçom que pode ser aproveita da polos revolucionários: “Nom confessar nunca!”</p>
<p>Quando se nega algo, negá-lo sem duvidar. Saber que o adversário é capaz de tudo<a href="#n2" id="r2"><sup>(2)</sup></a>.</p>
<p>Nom deixar-se surpreender nem desconcertar polo clássico:</p>
<blockquote>
<p><i>— Sabemo-lo tudo!</i></p>
</blockquote>
<p>Tal nunca é certo. É um truque impúdico usado por todas as polícias e por todos os juízes de instruçom com todos os detidos.</p>
<p>Nom deixar-se intimidar pola sempiterna ameaça:</p>
<blockquote>
<p><i>— Custará-lhe caro!</i></p>
</blockquote>
<p>As confissons, as más justificaçons, a crença em batotas, os momentos de pánico é que podem custar caros; mas qualquer que for a situaçom de um acusado, umha defesa firme e hermética, construída de muitos silêncios e de poucas afirmaçons e negaçons, sólidas, nom pode mais que melhorá-la.</p>
<p>Nom acreditar em nada: é também um argumento clássico quando se nos di:</p>
<blockquote>
<p><i>— Já sabemos tudo por boca do seu companheiro tal e tal!</i></p>
</blockquote>
<p>Nom acreditar nada, nem mesmo que tratem de o provar. Com uns poucos indícios habilmente reunidos, o inimigo é capaz de fingir um conhecimento profundo das cousas. Inclusive se algum Tal “já o dixo tudo”, isto deve ser mais umha razom para redobrar a circunspecçom.</p>
<p>Nom saber ou saber o menos possível sobre aqueles por quem nos estám perguntar.</p>
<p>Nos confrontos: conservar o sangue frio. Nom manifestar assombro. Insistamos: nom dizer nada.</p>
<p>Nunca assinar um documento sem tê-lo lido bem e percebido completamente. Perante a menor dúvida, recusar assiná-lo.</p>
<p>Se a acusaçom se basear numha falsidade — o qual é freqüente — nom indignar-se: deixá-la passar antes de combatê-la. Nom fazer nada mais sem ajuda do defensor, que deve ser um camarada.</p>
<h5 id="ti38">VI. Frente a juízes e polícias</h5>
<p>Nom ceder à inclinaçom, inculcada pola educaçom idealista burguesa, de estabeleer ou restabelecer “a verdade”.</p>
<p>No conflito social nom há verdade comum para as classes exploradas e para as classes exploradoras.</p>
<p>Nom há verdade — nem pequena nem grande — impessoal, suprema, imperante que esteja por cima da luita de classes.</p>
<p>Para a classe proprietária, a verdade é um direito: o seu direito a explorar, a espoliar, a legislar, a encurralar os que querem um futuro melhor, a espancar sem piedade os difusores da consciência de classe do proletariado: chama verdade ao engano útil. Verdade científica, dim os seus sociólogos, a eternidade da propriedade individual (abolida polos soviets). Verdade legal é umha irritante falsidade: a igualdade de pobres e ricos ante a lei! Verdade oficial, a imparcialidade da justiça, arma de umha classe contra as outras.</p>
<p>A verdade deles nom é a nossa.</p>
<p>Aos juízes da classe burguesa, o militante nom tem por quê dar-lhes conta dos seus actos nem tem por quê ter respeito a nengumha pretensa verdade. Chega coaccionado frente a eles. Sofre violência. A sua única meta deve ser servir também aqui a classe operária. Por ela, pode falar, fazer do banco dos acusados umha tribuna, se converter de argüido em acusador. Por ela deve saber calar. Ou defender-se inteligentemente para reconquistar com a liberdade as suas possibilidades de acçom.</p>
<p>A verdade nom a devemos mais que aos nossos camaradas, à nossa classe, ao nosso partido.</p>
<p>Frente a juízes e polícias, nom esquecer que som serventes dos ricos, encarregados das mais mesquinhas tarefas.</p>
<p>Que se som os mais fortes, somos nós entom quem, necessariamente, temos razom contra eles; que eles defendem servilmente umha ordem iníqua, malvada, condenada polo mesmo desenvolvimento histórico, enquanto nós trabalhamos pola única causa nobre do nosso tempo: a transformaçom do mundo pola libertaçom do trabalho.</p>
<h5 id="ti39">VII. Talento</h5>
<p>A aplicaçom destas poucas regras exige umha qualidade que todo militante deveria tentar cultivar: a engenhosidade.</p>
<p>… Um camarada chega a umha casa vigiada, vai ao departamento sito no quarto andar. Logo que chega às escadas, três sujeitos de aspecto patibular seguem-no. Vam na mesma direcçom. No segundo andar, o camarada detém-se, bate à porta de um médico e pergunta polas horas de consulta. Os polícias continuam a caminhar e vam embora.</p>
<p>Perseguido numha rua de Petrogado e a ponto de ser apreendido polos seus seguidores, um revolucionário resguarda-se por surpresa no gonzo de umha porta. A brandir na mao um objecto preto. “Cuidado com a bomba!” Os perseguidore fam um gesto de retirada. O perseguido desaparece por um corredor: a casa tem duas saídas. Lisca. A bomba nom era mais do que um chapéu enrolado!</p>
<p>Num país em que toda a literatura comunista é proibida, um livreiro introduz por junto as memórias de John Rockefeller. Como me figem milionário. A partir da quarta página, o texto é de Lenine: a via da insurreiçom.</p>
<h5 id="ti40">VIII. Umha recomendaçom fundamental</h5>
<p>Acautelar-se das manias conspiradoras, da posse de iniciado, dos ares de mistério, de dramatizar os casos simples, da atitude “conspiradora”. A maior virtude de um revolucionário é a singeleza, o desprezo de toda posse, mesmo… “revolucionária”, e nomeadamente conspiradora.</p>

</main>

<footer>

<nav class="interna">
<a href="cap02.htm" class="anterior">Anterior</a>
<a href="index.htm" class="ao-meio">Índice</a>
<a href="cap04.htm" class="proximo">Próximo</a>
</nav>

<p class="note"><b>Notas de rodapé:</b></p>
<p class="note" id="n1">(1) Em francês, ao pronunciar este apelido, soa como le noir (o negro). [E.] (<a href="#r1">retornar ao texto</a>)</p>
<p class="note" id="n2">(2) Quando Egor Sazónov colocou a sua bomba abaixo da carroça de Von Plehve (Petersburgo, 1905), o ministro ficou morto e o terrorista gravemente ferido. Ao transferi-lo para o hospital, o ferido foi rodeado por hábeis delatores, aos quais se deu a ordem de taquigrafar qualquer palabra que pronunciasse durante o seu delírio. Logo que Sazónov recuperou a consciência, foi interrogado com rudeza. Desde a prisom, escreveu para os seus camaradas: “Lembrem que o inimigo é infinitamente vil!” A Okhrana chegou à impudícia de enviar advogados falsos aos argüidos. (<a href="#r2">retornar ao texto</a>)</p>

<div class="datas">Inclusão: 24/12/2005</div>
<div class="datas">Última atualização: 10/06/2025</div>

<!-- conversão automática em 10/06/2025 -->

</footer>
</body>
</html>
