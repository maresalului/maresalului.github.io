<!DOCTYPE html>
<html lang="pt">
<head>
<meta charset="utf-8">
<meta name="viewport" content="width=device-width, initial-scale=1">
<meta name="keywords" content="Textos, Obras, Arquivo Marxista na Internet, Marxists">
<title>O problema da ilegalidade — O que todo revolucionário deve saber sobre a repressom</title>
<link href="../../../css/textos.css" rel="stylesheet" type="text/css">
</head>

<body class="capitulo">

<nav>
<a href="../../../index.htm" id="topp"><img src="../../../img/mia.svg" class="logo" alt="Arquivo Marxista" width="75" height="20"></a>
<a href="../../../biblioteca.htm" title="Biblioteca" id="li-bi"></a>
<a href="../../../admin/novidades.htm" title="Novidades" id="li-no"></a>
</nav>

<header>

<h1>O que todo revolucionário deve saber sobre a repressom</h1>
<a href="../../index.htm">
<img src="../../img/avatar.webp" alt="" width="42" height="56">
<h2>Victor Serge</h2></a>
<h3>1926</h3>

</header>

<main>

<h4 id="ti24">2. O problema da ilegalidade</h4>

<h5 id="ti25">I. Nunca ser ingénuo</h5>
<p>Sem umha visom clara deste problema, o conhecimento dos métodos e procedimentos policiais nom teria nengumha utilidade prática.</p>
<p>O fetichismo da legalidade foi e continua a ser um dos traços característicos do socialismo favorável à colaboraçom de classes. O qual implica a crença na possiblidade de transformar a ordem capitalista sem entrar em conflito com os seus privilegiados. Mas isto, mais do que um indício de um candor pouco compatível com a mentalidade dos políticos, é indício da corrupçom dos líderes. Instalados numha sociedade que fingem combater, recomendam respeito polas regras do jogo. A classe operária nom pode respeitar a legalidade burguesa, nom sendo que ignore o verdadeiro papel do Estado, o carácter enganoso da democracia; em poucas palavras, os princípios básicos da luita de classes.</p>
<p>Se o trabalhador sabe que o Estado é um feixe de instituiçons rumadas à defesa dos interesses dos proprietários contra os nom proprietários, quer dizer, à manutençom da exploraçom do trabalho; que a lei, sempre promulgada polos ricos em contra dos pobres, é aplicada por magistrados invariavelmente tomados da classe dominante; que invariavelmente a lei é aplicada com um rigoroso espírito de classe; que a coerçom — que começa com a pacífica ordem do agente de polícia e termina com um golpe da guilhotina, passando por presídios e penitenciarias, é o exercício sistemático da violência legal contra os explorados; esse trabalhador nom pode já considerar a legalidade mais do que como um facto, do qual se devem conhecer os diversos aspectos, as suas diversas aplicaçons, as armadilhas, as conseqüências — e também as vantagens — das quais deverá tirar partido algumha vez, mas que nom deve ser fente à sua classe mais do que um obstáculo puramente formal.</p>
<p>É necessário demonstrarmos o carácter antiproletário de toda a legalidade burguesa? Poderia ser. Na nossa desigual luita contra o velho mundo. As devem fazer-se umha e outra vez as demonstraçons mais singelas. Baste lembrar brevemente um número de factos bastante conhecidos. Em todos os países, o movimento operário tivo que conquistar, à força de combates prolongados por mais de meio séculos, o direito de associaçom e greve. Este direito ainda nom é reconhecido, na mesma França, aos trabalhadores do Estado e aos das empresas consideradas de utilidade pública (como senom fossem todas!), tais como a do caminho de ferro. Nos conflitos entre o capital e o trabalho, o exército sempre interviu contra o trabalho; nunca contra o capital. Nos tribunais, a defesa dos pobres é pouco menos que impossível, a causa das despesas de qualquer acçom judiciária; na realidade, um operário nompode nem tentar nem suster um processo. A imensa maioria dos delitos e crimes tem por causa directa a miséria e entra na categoria de atentados à propriedade.</p>
<p>As prisons estám povoadas de umha imensa maioria de pobres. Até a guerra, na Bélgica existia o sufrágio censual: um capalista, um crego, um oficial, frente a um só advogado que contrapesava os votos de dous ou três trabalhadores, segundo o caso. No momento em que escrevemos trata-se de estabelecer o sufrágio censual em Itália.</p>
<p>Respeitar esta legalidade é cousa de parvos.</p>
<p>Porém, desdenhá-la nom seria menos funesto. As suas vantagens para o movimento operário som tanto mais reais quanto menos ingénuo se for. O direito à existência e à acçom legal é, para as organizaçons do proletariado, algo que se deve conquistar e alargar constantemente. Sublinhamo-lo porque a inclinaçom oposta ao fetichismo da legalidade manifesta-se por vezes entre os bons revolucionários, inclinados — por umha espécie de tendência ao menor esforço em política (é mais fácil conspirar que dirigir umha acçom de massas) — a certo desleixo pola acçom legal. Parece-nos que, nos países onde a reacçom ainda nom triunfou destruindo as conquistas democráticas do passado, os trabalhadores deverám defender firmemente a sua situaçom legal, e nos outros países luitar por conquistá-las. Na mesma França, a liberdade de que goza o movimento de operário necessita ser alargada, e será-o só mediante a luita. O direito de associaçom e de greve é ainda negado ou discutido aos funcionários do Estado e a certas categorias de trabalhadores; a liberdade de manifestaçom é muito menor do que nos países anglosaxónicos; as avançadas da defesa operária ainda nom conquistárom a legalidade como na Alemanha ou na Áustria.</p>
<h5 id="ti26">II. Experiência de posguerra: nom se deixar surpreender</h5>
<p>Durante a guerra viu-se como todos os governos dos países beligerantes substituiam as instituiçons democráticas pola ditadura militar (estado de sítio, supressom prática do direito de greve, prórroga e recesso dos parlamentos, omnipotência dos generais, regime de conselhos de guerra). As necessidades excepcionais da defesa nacional proporcionavam-lhes umha justificaçom plausível. Desde que, ao acabar a guerra, a marulhada vermelha surgida da Rússia desbordou pola Europa toda, quase que todos os estados capitalistas — combatentes desta vez na guerra de classes —, ameaçados polo movimento operário, tratárom como papelinhos inservíveis os textos antes sagrados das suas próprias legislaçons.</p>
<p>Os estados bálticos (Finlándia, Estónia, Lituánia, Letónia) e Polónia, Roménia, Jugoslávia, fraguárom contra a classe operária leis pérfidas nom disfarçadas por nengumha hipocrisia democrática. A Bulgária aperfeiçoou os efeitos da sua legislaçom canalhesca com violências extralegais. Hungria, Itália, Espanha contentárom-se com abolir, no que atinge a operários e camponeses, todo o tipo de legalidade. Mais cultivada, melhor organizada, a Alemanha estabeleceu, sem recorrer a leis de excepçom, um regime que poderíamos chamar de terrorismo judiciário e policial<a href="#n1" id="r1"><sup>(1)</sup></a>. Os Estados Unidos aplicam brutalmente as suas leis sobre o “sindicalismo criminoso”, a sabotagem e… a espionagem!: milhares de operários fôrom detidos em virtude de um espionnage act promulgado durante a guerra contra os súbditos alemáns que moravam nos EEUU.</p>
<p class="m">Nom restam na Europa mais do que os países escandinavos, Inglaterra, França e alguns pequenos países onde o movimento operário goza do benefício da legalidade democrática. Pode-se afirmar, sem temermos ser desmentidos polso acontecimentos, que com a primeira crise social realmente perigosa este benefício lhes há de ser retirado irrestrita e vigorosamente. Indícios muito precisos reclamam a nossa atençom. Em Novembro de 1924, as eleiçons británicas figérom-se sobre a base de umha campanha anticomunista, em que umha falsa carta de Zinóviev, pretendidamente dirigida ao partido laborista inglês e interceptada por um gabinete preto, proporcionava a prova de conviçom principal. Em França tratou-se por várias oportunidades de dissolver a CGT. Se nom nos enganamos, esta dissoluçom chegou a ser formalmente aprovada. <a href="../../../dicionario/verbetes/b/briand_aristide.htm" target="_blank">Briand</a>, no seu tempo, para romper a greve de caminhos de ferro chegou mesmo a militarizar — ilegalmente — o sector. O clemencismo<a href="#n2" id="r2"><sup>(2)</sup></a> nom pertence a um passado suficientemente longínquo; e <a href="../../../dicionario/verbetes/p/poincare.htm" target="_blank">Poincaré</a> tem demonstrado, desde a ocupaçom do Ruhr, umha evidente veleidade por imitá-lo.</p>
<p>Ora bem, para um partido revolucionário, deixar-se surpreender por ser posto fora da lei seria tanto como desaparecer. Polo contrário, preparar o funcionamento ilegal é ter a certeza de sobreviver a todas as medidas de repressom. Três exemplos impressionantes, tomados da história recente, ilustram esta verdade.</p>
<p><b>1. Um grande partido comunista que se deixa surpreender ao ser ilegalizado</b>:</p>
<p>O PC da Jugoslávia, partido de massas, que contava em 1920 com mais de 120 mil membros e com 60 deputados na Skúpchina, é dissolvido em 1921, em cumprimento da Lei de Defesa do Estado. A sua derrota é instantánea e total. Desaparece da cena política<a href="#n3" id="r3"><sup>(3)</sup></a>.</p>
<p><b>2. Um partido comunista que é destruído a médias:</b></p>
<p>O Partido Comunista italiano estava obrigado, desde antes do ascenso de Mussolini ao poder, a umha existência mais do que semi-ilegal por conseqüência da perseguiçom fascista. A furiosa repressom — 4.000 detençons de operários na primeira semana de 1923 — nom deu quebrado em nengum momento o PCI, que, polo contrário, fortificado e alargado, passou de ter 10.000 membros em 1923 a quase 30.000 membros em começos de 1925.</p>
<p><b>3. Um grande partido comunista que nom é surpreendido em absoluto:</b></p>
<p>Em finais de 1923, apos os aprestos revolucionários de Outubro e da insurreiçom de Hamburgo, o PC alemám é dissolvido polo general Von Seeckt. Provisto desde havia muito de flexíveis organizaçons ilegais, consegue continuar, no entanto, a sua existência normal. O governo deve bem pouco depois reconsiderar umha medida cuja inanidade resulta evidente. O PC alemám sai da ilegalidade com os seus efectivos tam pouco golpeados, que atinge nas eleiçons de 1924 mais de três milhons e meio de votos.</p>
<h5 id="ti27">III. Os limites da acçom revolucionária legal</h5>
<p>A legalidade, de resto, tem, nas democracias capitalistas mais “avançadas”, limites que o proletariado nom pode respeitar sem se condenar à derrota. A propaganda no exército, necessidade vital, nom é legalmente tolerada. Sem a defecçom de polo menos umha parte do exército, nom há revoluçom vitoriosa. Esta é a lei da história. Em qualquer exército burguês, o partido do proletariado deve fazer nascer e cultivar tradiçons revolucionárias, possuir organizaçons ramificadas, tenazes no trabalho, mais vigilantes do que o inimigo. A mais democrática das legalidades nom aturará em absoluto a existência de comités de acçom onde precisamente som necessários: nos nós ferroviários, nos portos, nos arsenais, nos aeroportos. A mais democrática das legalidades nom aturará a propaganda comunista nas colónias: como prova, a perseguiçom dos militantes hindus e egípcios polas autoridades inglesas; e igualmente o regime de provocaçons policiais instituido polas autoridades francesas na Tunísia. Enfim, nom cumpre dizer que os serviços internacionais de ligaçom devem sempre ser substraídos à curiosidade da espionagem estatal.</p>
<p>Ninguém defendeu com mais firmeza do que <a href="../../../lenin/index.htm">Lenine</a> — na época da fundaçom do partido bolchevique russo e mais tarde, durante a fundaçom dos partidos comunistas europeus — a necessidade da organizaçom revolucionária ilegal. Ninguém combateu mais o fetichismo da legalidade. No II Congresso da Social-demcracia Russa (Bruxelas-Londres, 1903) a divisom de mencheviques e bolcheviques assentou principalmente sobre a questom da organizaçom ilegal. A discussom do primeiro parágrafo dos estatutos foi o motivo.</p>
<p><a href="../../../dicionario/verbetes/m/martov.htm" target="_blank">L. Mártov</a>, quem seria durante 20 anos o líder do mencheviquismo, queria conceder a qualidade de Membro do partido a qualquer que emprestasse serviços a este (sob o controlo do partido), quer dizer, na realidade aos simpatizantes, numerosos sobretodo nos meios intelectuais, que nom chegariam a comprometer-se até o ponto de colaborarem na acçom ilegal. Com brusquidade, Lenine defendeu que para pertencer ao partido cumpria “participar no trabalho de umha das suas organizaçons” (ilegais). A discussom semelhava excessivamente pontilhosa. Mas Lenine tinha umha imensa razom. Nom se pode ser a metade ou a terça parte de um revolucionário. O partido da revoluçom deve aproveitar, é certo, qualquer contributo; mas nom pode contentar-se com receber, de parte dos seus membros umha vaga simpatia, discreta, verbal, inactiva. Aqueles que nom consentem em arriscar pola classe operária umha situaçom material privilegiada, nom devem estar em situaçom de exercerem umha influência determinante no interior do partido. A atitude a respeito da ilegalidade foi para Lenine a pedra de toque que lhe serviu para diferenciar os verdadeiros revolucionários dos… outros<a href="#n4" id="r4"><sup>(4)</sup></a>.</p>
<h5 id="ti28">IV. Polícias privadas</h5>
<p>Deverá levar-se em conta um outro factor: a existência de polícias privadas, extralegais, capazes de proporcionarem à burguesia excelentes maos armadas a soldo.</p>
<p>Durante o conflito mundial, os serviços de informaçom da Action Francaise atingírom um notável desempenho como provedores dos conselhos de guerra de <a href="../../../dicionario/verbetes/c/clemenceau_georges.htm" target="_blank">Clemenceau</a>. Sabe-se que Marius Plateau estivo à cabeça da polícia privada da Ah. De outra parte, um tal Jean Maxe, compilador e divagador intemperante dos Cahiers de L’antifrance, consagrou-se à espionagem dos movimentos da avançada<a href="#n5" id="r5"><sup>(5)</sup></a>.</p>
<p>É muito pouco provável que todas as funçons reaccionárias inspiradas no fascio italiano possuam serviços de espionagem e de polícia.</p>
<p>Na Alemanha, as forças vitais da reacçom concentram-se, desde o desarme oficial do país, em organizaçons mais do que semi-secretas. A reacçom compreendeu que, inclusive nos partidos secundados polo Estado, a clandestinidade é um recurso precioso. Compreende-se que todas estas organizaçons assumem contra o proletariado mais ou menos as funçons de umha polícia oculta.</p>
<p>Em Itália, o partido fascista nom se contentou com dispor da polícia oficial. Tem os seus próprios serviços de espionagem e contra-espionagem. Por toda a parte espalhou os seus delatores, os seus agentes secretos, os seus provocadores, os seus esbirros. E foi esta mafia, à vez policial e terrorista, a que “suprimiu” a Matteoti, além de muitos outros.</p>
<p>Nos Estados Unidos, a participaçom das polícias privadas nos conflitos entre o capital e o trabalho tomou umhas dimensons temíveis. Os escritórios de célebres detectives privados proporcionavam aos capitalistas delatores discretos, peritos provocadores, riflemen (atiradores de elite), guardas, capatazes e também “militantes de trade unions” prazenteiramente corrompidos. As companhias de detectives Pinkerton, Burns e Thiele possuem 100 escritórios e por volta de 10.000 sucursais; empregam, segundo se di, 135.000 pessoas. O seu orçamento anual calcula-se em 65 milhons de dólares. Estas firmas som as criadoras da espionagem industrial, da espionagem na fábrica, na oficina operária, nos estaleiros, nos escritórios, em todo o lugar onde trabalharem assalariados. Criárom o protótipo do operário delator<a href="#n6" id="r6"><sup>(6)</sup></a>.</p>
<p>Um sistema análogo, denunciado por Upton Sinclair, funciona nas universidades e nas escolas da grande democracia cantada por Walt Whitman.</p>
<h5 id="ti29">V. Conclusons</h5>
<p>Resumindo: o estudo do mecanismo da <i>Okhrana</i> revela-nos que o fim imediato da polícia é mais conhecer do que reprimir. Conhecer para poder reprimir na hora certa, na medida desejada, se nom totalmente. Face a este sagaz adversário, poderoso e dissimulado, um partido operário carente de organizaçons clandestinas, um partido que nom oculta nada, fai pensar num homem desarmado, sem abrigo, colocado no alvo de um atirador bem parapeitado. A seriedade do trabalho revolucionário nom pode habitar umha casa de cristal. O partido da revoluçom deve organizar-se para evitar o mais possível a vigiláncia inimiga; com o fim de ocultar absolutamente os seus recursos mais importantes; com o fim, nos países ainda democráticos, de nom ficar dependente de um solavanco para a direita da burguesia ou de umha declaraçom de guerra<a href="#n7" id="r7"><sup>(7)</sup></a>; com o fim de incutir aos nossos camaradas hábitos de acordo às tais necessidades.</p>
</main>

<footer>

<nav class="interna">
<a href="cap01.htm" class="anterior">Anterior</a>
<a href="index.htm" class="ao-meio">Índice</a>
<a href="cap03.htm" class="proximo">Próximo</a>
</nav>

<p class="note"><b>Notas de rodapé:</b></p>
<p class="note" id="n1">(1) Umha circular do ministro Jarres prescrevia às autoridades locais, em 1925, o arresto e a perseguiçom de todos os militantes operários revolucionários. Sabe-se que isso implicou a detençom de quase que 7.000 comunistas. (<a href="#r1">retornar ao texto</a>)</p>
<p class="note" id="n2">(2) Por Clemenceaou, o chamado “estadista de ferro”. [E.] (<a href="#r2">retornar ao texto</a>)</p>
<p class="note" id="n3">(3) O PC jugoslavo reorganizou-se na ilegalidade. Conta actualmente com vários milhares de membros. (<a href="#r3">retornar ao texto</a>)</p>
<p class="note" id="n4">(4) Consulte-se, ao respeito, V. I. Lenin, ¿Que fazer? (<a href="#r4">retornar ao texto</a>)</p>
<p class="note" id="n5">(5) Jean Maxe foi identificado pola revista Les Humbles. É um tal Jean Didier, residente em Paris (XVIIIe). Para dizer a verdade, as suas laboriosas compilaçons sobre “o complot clartista-jedeu-germano-bolchevique” (uf!) e mais semelham lieteratura para malucos do que trabalho policial. Contudo, a burguesia francesa estima-os. (<a href="#r5">retornar ao texto</a>)</p>
<p class="note" id="n6">(6) Veja-se S. Howard e Robert W. Dunn, “The Labour Spy” (O operário espiom), in The New Republic, Nova Iorque; e o romance, de Upton Sinclair, 100%. (<a href="#r6">retornar ao texto</a>)</p>
<p class="note" id="n7">(7) No sucessivo, nos grandes países capitalistas, toda guerra tenderá para se desdobrar mais cada vez numha guerra de classes interior. A mobilizaçom industrial e o colocar a naçom inteira em estado de guerra precisam do esmagamento prévio do movimento operário revolucionário. Tenho-me dedicado a demonstrar, numha série de artigos sobre a futura guerra, que a mobilizaçom será o estrangulamento, tam repentino quanto possível, do movimento operário. Nom darám resistido o golp mais do que aqueles partidos, sindicatos e organizaçons que se tiverem preparado. Seria útil examinar a fundo essas questons. (<a href="#r7">retornar ao texto</a>)</p>

<div class="datas">Inclusão: 24/12/2005</div>
<div class="datas">Última atualização: 10/06/2025</div>

<!-- conversão automática em 10/06/2025 -->

</footer>
</body>
</html>
