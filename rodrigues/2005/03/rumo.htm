<!DOCTYPE html>
<html lang="gl">
<head>
<meta charset="utf-8">
<meta name="viewport" content="width=device-width, initial-scale=1">
<meta name="keywords" content="Textos, Obras, Arquivo Marxista na Internet, Marxists">
<title>Eleiçons em Portugal. Nova gerência, mesmo rumo</title>
<link href="../../../css/textos.css" rel="stylesheet" type="text/css">
</head>

<body>

<nav>
<a href="../../../index.htm" id="topp"><img src="../../../img/mia.svg" class="logo" alt="Arquivo Marxista" width="75" height="20"></a>
<a href="../../../biblioteca.htm" title="Biblioteca" id="li-bi"></a>
<a href="../../../admin/novidades.htm" title="Novidades" id="li-no"></a>
</nav>

<header>

<h1>Eleiçons em Portugal. Nova gerência, mesmo rumo</h1>
<a href="../../index.htm">
<img src="../../img/avatar.webp" alt="" width="42" height="56">
<h2>Francisco Martins Rodrigues</h2></a>
<h3>Março de 2005</h3>

</header>

<main>

<aside class="sobre">
<p class="info"><b>Fonte:</b> <a href="http://primeiralinha.org/home/" target="_blank" class="link_ext">Primeira Linha em Rede</a>.</p>
<p class="info"><b>HTML:</b> <a href="../../../admin/correio.htm" target="_blank">Fernando A. S. Araújo</a>.</p>
<p class="info cc by-sa"><a href="https://creativecommons.org/licenses/by-sa/3.0/deed.pt-br" target="_blank">Creative Commons</a></p>
</aside>

<p>Derrota da direita, vitória da esquerda, anunciam os cabeçalhos da imprensa. De facto, nom há qualquer dúvida quanto à humilhante derrota dos partidos de direita, reduzidos a 36% dos votos, face aos 60% reunidos em conjunto polo PS, pola primeira vez com maioria absoluta, e os partidos à sua esquerda. Mas quanto a umha vitória da esquerda, vamos mais devagar...</p>
<p>A "estrondosa vitória socialista" de 20 de Fevereiro resultou em grande medida do alarme do eleitorado do centro e mesmo de umha parte do eleitorado de direita face à desastrosa exibiçom dos demagogos Santana–Portas–Bagão, cuja incompetência e amadorismo estavam inclusive a causar desagrado nos meios da banca e do alto negócio. (Mesmo assim, apesar da premência de expulsar Santana do poder, a abstençom rondou os 35%, o que fala eloqüentemente sobre o descrédito das instituiçons). Umha massa de uns 600.000 eleitores que há três anos tinham votado no PSD e no CDS ou se tinham abstido decidírom desta vez optar polo PS, agora "renovado e credível", depois de ter recomposto a sua direcçom com o tecnocrático Sócrates à cabeça. </p>
<p>Perguntárom alguns, com razom, se a decisom de o presidente Sampaio convocar eleiçons em Dezembro e nom em Junho, quando o poderia ter feito, poupando seis meses de degradaçom da situaçom económica e política, nom foi condicionada pola espera de que o PS "arrumasse a casa" e se apresentasse com umha nova direcçom que desse garantias de "seriedade" aos meios de negócios.</p>
<p>O sobressalto de 20 de Fevereiro indica pois umha rotaçom antecipada das equipas governantes, nom umha viragem política. Nem outra cousa seria de esperar quando se constata o fraquíssimo papel exercido pola acçom popular na crise final do governo Santana. </p>
<p>Nom se deve pois esperar nada de bom desta "onda rosa". O país atravessa umha crise económica profunda, que nom tem a ver só com a estagnaçom da economia europeia mas também com o processo neoliberal e o esvaziamento dos sectores produtivos programado por Bruxelas. O novo governo "socialista" vai ter que gerir com a política do sorriso os cortes no nível de vida, as privatizaçons, o desmantelamento dos serviços sociais, os benefícios fiscais ao capital. Todo leva a prever que nom vacilará no cumprimento dessa missom, temperando-a com algumhas pequenas medidas "populares" sem grandes custos, como o aumento das pensons mais baixas.</p>
<p>Mas houvo também, embora parcial, umha deslocaçom à esquerda nestas eleiçons. Umha parte do eleitorado que votava PS decidiu agora reforçar as representaçons da CDU e do BE — no todo, uns 150.000 votantes, o que granjeou para as duas formaçons 14% dos votantes. Se a subida do BE, embora tendo surpreendido pola amplitude, já era esperada, dada a simpatia ganha polas suas intervençons e propostas no parlamento, a da CDU foi umha surpresa, visto que desde há 20 anos vinha perdendo votantes. Aqui, a substituiçom do amorfo Carvalhas polo afirmativo Jerónimo de Sousa terá atraído alguns sectores populares que já descriam da continuidade do PCP. </p>
<p>O problema com estas duas forças é porém de há muito conhecido: contentam-se em desempenhar o papel de ala esquerda do parlamento, e para o desempenhar a contento, desistem de umha política de subversom do sistema pola luita de massas. Desdobram-se em propostas de leis, que todos sabem inócuas se nom forem exigidas nas ruas, ao mesmo tempo que, para nom romper as pontes com o sistema, assumem umha posiçom ambígua ou moderada em todas as questons centrais da actualidade - luita por contratos colectivos, contra o desemprego e o desmantelamento dos serviços sociais, contra os superlucros e a corrupçom do capital, contra a UE e a NATO, apoio à luita dos povos do Iraque e da Palestina..</p>
<p>Com todo isto, estas eleiçons criam sem dúvida umha oportunidade nova à esquerda extra-parlamentar: conseguir que o movimento de massas retome confiança e assedie o governo Sócrates, exigindo sem demora o cumprimento das promessas feitas, e nessas acçons, elevar o espírito de luita e a consciência do proletariado.</p>
</main>

<footer>

<div class="colab">
<p>Este texto foi uma contribuição do</p>
<a href="https://primeiralinha.org/" target="_blank">
 <img src="../../../img/colaboradores/primeiralinha.gif" class="colab longa" alt="Primeira Linha" width="593" height="100">
 </a></div>

<div class="datas">Inclusão: 00/mm/aaaa</div>
<div class="datas">Última atualização: 30/05/2025</div>

<!-- conversão automática em 30/05/2025 -->

</footer>
</body>
</html>
