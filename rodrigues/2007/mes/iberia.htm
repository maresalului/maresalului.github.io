<!DOCTYPE html>
<html lang="gl">
<head>
<meta charset="utf-8">
<meta name="viewport" content="width=device-width, initial-scale=1">
<meta name="keywords" content="Textos, Obras, Arquivo Marxista na Internet, Marxists">
<title>Ibéria (por Francisco Martins Rodrigues)</title>
<link href="../../../css/textos.css" rel="stylesheet" type="text/css">
</head>

<body>

<nav>
<a href="../../../index.htm" id="topp"><img src="../../../img/mia.svg" class="logo" alt="Arquivo Marxista" width="75" height="20"></a>
<a href="../../../biblioteca.htm" title="Biblioteca" id="li-bi"></a>
<a href="../../../admin/novidades.htm" title="Novidades" id="li-no"></a>
</nav>

<header>

<h1>Ibéria</h1>
<a href="../../index.htm">
<img src="../../img/avatar.webp" alt="" width="42" height="56">
<h2>Francisco Martins Rodrigues</h2></a>
<h3>2007</h3>

</header>

<main>

<aside class="sobre">
<p class="info"><b>Primeira edição:</b> <cite>A Galiza do Século XXI, Ensaios para a Revoluçom Galega</cite>, Galiza, 2007. Colecçom <i>Construirmos Galiza</i>, n.º 12. Abrente Editora.</p>
<p class="info"><b>Fonte:</b> <a href="https://franciscomartinsrodrigues.wordpress.com/" target="_blank" class="link_ext">Francisco Martins Rodrigues — Escritos de uma vida</a>.</p>
<p class="info"><b>Transcrição:</b> <a href="../../../admin/correio.htm" target="_blank">Ana Barradas</a>.</p>
<p class="info"><b>HTML:</b> <a href="../../../admin/correio.htm" target="_blank">Fernando A. S. Araújo</a>.</p>
<p class="info"><b>Observação:</b> texto em português da Galiza.</p>
</aside>

<img src="../../img/capa-iberia.jpg" alt="" width="279" height="400" class="capadelivro">
<p>A visita de Cavaco Silva a Madrid criou o ambiente propício para trazer para os jornais a hipótese da “uniom ibérica”. E, após várias sondagens, pronunciamentos e palpites (“isentos” e “desapaixonados” como convém nestes casos), concluiu-se que umha boa parte da populaçom dos dous países está de acordo com a uniom — ou seja, com a integraçom de Portugal numha grande Espanha.</p>
<p>Obviamente, as sondagens fôrom trabalhadas para dar o resultado previamente pretendido. A grande maioria dos portugueses conservam umha sábia desconfiança face à tradiçom de arrogáncia e brutalidade emanada de Madrid. Ainda mais, quando já se alvitra “Espanha” como nome do futuro Estado ibérico, Madrid para capital, monarquia para o regime político (!) e o castelhano como língua oficial… Mas, se a ideia de umha uniom política parece à maioria fora de questom, o espectáculo confrangedor da crise em que se arrasta o capitalismo nacional leva muitos a admitir a vantagem de umha integraçom económica.</p>
<h4>Colonizados e contentes</h4>
<p>A verdade é que a Espanha se tornou em poucos anos a potência colonizadora de Portugal em termos económicos. Podem os governos falar do “saudável intercámbio de investimentos”, a dimensom dos grandes grupos espanhóis cilindra autenticamente quaisquer veleidades do capital português. Santander, Iberdrola, Repsol, Prisa, Zara, som o rosto de umha autêntica invasom de capitais, na banca, comércio, imobiliário, indústria, agricultura, pescas, subvertendo o tecido capitalista tradicional.</p>
<p>Note-se que, para a generalidade da nossa burguesia, esta absorçom económica nom é drama nengum. Os grandes grupos, de dimensom internacional, sabem que só terám a ganhar com ela. E a maioria dos outros capitalistas, muitos deles ansiosos por encontrar quem lhes compre as empresas, provavelmente vê a entrada em massa dos capitais de Espanha como umha bençom. A atitude de fundo do nosso capitalismo, desde que integrou alegremente Portugal na entom CEE, violando a sua própria Constituiçom sem sequer fazer um arremedo de consulta ao povo, é de um “pragmatismo” total: “Se nom podes com eles, junta-te a eles”. O único ponto que os empresários portugueses estarám interessados em discutir é o preço — conseguir condiçons favoráveis de venda ou de associaçom com os banqueiros e empresários de Espanha, cujo “dinamismo” e “confiança” os enchem de admiraçom.</p>
<h4>Campanha</h4>
<p>É aí que surge esta campanha, nitidamente promovida a partir de cima. Começou há uns três anos, quando o director do semanário Expresso e o banqueiro José Manuel de Mello levantaram a dúvida: Portugal, devido à fraqueza da sua economia, tem viabilidade como naçom? Porque nom dividir o país em duas ou três regions e incorporar-se na Espanha?</p>
<p>Tomada como gracejo de mau gosto, “politicamente incorrecto”, a ideia da fusom política foi metida na gaveta. Mas o apalpar de terreno quanto à fusom económica nom se interrompeu. Em Março do ano passado, o mesmo semanário voltava à carga: o governo de Sócrates daria um “salto em frente” se propugesse aos portugueses “umha nova visom sobre o encaixe e papel de Portugal na Península”. “Juntas, as economias portuguesa e espanhola podiam crescer mais 20 por cento do que separadas”.</p>
<p>Agora, com a injecçom de capitais espanhóis a multiplicar-se, novo passo em frente. A sugestom da uniom política reaparece já com a força de umha consulta “democrática” à populaçom: é umha boa parte dos dous povos que quer a uniom! Sucedem-se os artigos explicando que “portugueses e espanhóis nom nos sentimos como estrangeiros, somos irmãos”, etc. Outros afiançam que a uniom teria um efeito “progressista” na Uniom Europeia, dando mais peso à postura “anti-neoliberal” dos dous Estados (!). <a href="../../../dicionario/verbetes/s/soares_mario.htm" target="_blank">Mário Soares</a> assegura que o papom da perda da independência já passou à história; vamos, a partir deste “espaço integrado ibérico, fazer trampolim para termos umha influência efectiva na Europa”. O pioneiro da “Europa connosco”, aponta agora o caminho da “Espanha connosco”. Umha sua jovem assessora de “esquerda”, Joana Amaral Dias, levada polo entusiasmo, julga mesmo ver no projecto de uniom sinais de um “novo internacionalismo” (!?).</p>
<p>Sobretodo, o argumento que deixa extasiados os homens de negócios, o poderio a que poderiam aceder junto da América Latina: “Juntos seremos 800 milhons”, teríamos outro peso em Bruxelas, a “integraçom das economias ibéricas colocaria a Península ao nível da Itália”, etc.</p>
<p>Para quem ainda nom o soubesse, a classe burguesa mostra sem complexos o seu desprezo polo conceito de independência nacional. O que fai todo o sentido. Enquanto estivo protegida atrás dos seus direitos aduaneiros, a cavalo nas suas colónias, a burguesia portuguesa podia estimar a independência — melhor dito, a diversificaçom das dependências. Hoje isso passou à história. Perdido o mercado económico reservado que fazia a base da sua existência independente, domesticada polas verbas e pelas directivas de Bruxelas, vendo o capital de Espanha entrar a jorros, a própria ideia de soberania nacional começa a parecer-lhe um romantismo de outros tempos.</p>
<h4>Economia é política</h4>
<p>Falar de integraçom económica é também falar de integraçom política. Querer apresentá-las como questons separadas é um artifício. O agigantamento do poder económico dos grandes grupos subordina a si todas as decisons estratégicas dos governos — a fusom acelerada dos capitais dos dous países pressiona para a busca de umha forma qualquer de articulaçom política. Os homens do aparelho constatam por experiência própria que a construçom europeia, feita pola cúpula, exige fortes máquinas burocráticas para a partilha das verbas, os programas, as encomendas, os lóbis… E Portugal nom tem hipóteses: a hierarquia natural das potências fai-se sentir duramente neste país de terceira ordem.</p>
<p>Assim, à medida que novos agrupamentos regionais vam sedimentando dentro da Uniom, crescem as ambiçons de Espanha de vir a constituir a cabeça incontestada da regiom ibérica e reduz-se a capacidade de manobra da burguesia portuguesa. Mesmo os que dantes julgavam vantajoso negociar com Bruxelas por conta própria vam-se rendendo à evidência. Surge assim o raciocínio: se a integraçom pura e simples de Portugal em Espanha é tida (por enquanto) como inaceitável, porque nom começar por parcerias e fusons à escala de províncias de um lado e do outro da fronteira, passando gradualmente a umha comunidade de naçons?</p>
<p>Para já, a penetraçom em massa dos capitais espanhóis está a ser acompanhada polo estreitamento de relaçons entre os dous governos, pola coordenaçom das políticas, pola ajuda mútua, pola cooperaçom militar, pola troca de informaçons. E nesta relaçom, a burguesia portuguesa está a aprender muito junto dos “irmãos mais velhos”, cuja experiência em matéria de utilizaçom do Estado ao serviço do capital, de demagogia social e sobretodo de técnicas de repressom, é muito mais avançada do que a portuguesa.</p>
<p>Estamos assim a ser gradualmente preparados para mais um passo na nossa “modernizaçom”. Depois nos “provarem” que ela exige o corte nos direitos laborais, o desmantelamento dos serviços públicos, a entrega das empresas nacionalizadas às multinacionais; depois de nos ensinarem que é preciso saber renunciar a certas liberdades para enfrentar as “ameaças terroristas” e que o envio de tropas para o Afeganistám, Timor, Congo ou Líbano é um dever patriótico, chega a vez de mais este “passo em frente”: a uniom com Espanha para o “engrandecimento de Portugal”. E quem se opom é alcunhado de “conservador empedernido”.</p>
<h4>Regionalizaçom — umha etapa</h4>
<p>A questom está apenas no escalonamento das etapas. E aqui talvez muitos se surpreendam se lhes dixerem que a moda da regionalizaçom — que em Portugal já deu origem a um referendo, aliás perdido pola precipitaçom do Partido Socialista, mas que voltará brevemente à carga — vem da Alemanha. A Alemanha, que emerge cada vez mais claramente como a única verdadeira cabeça da “construçom europeia”, tem-se distinguido polo empenho posto nas questons da regionalizaçom. Som de inspiraçom alemá os cinco documentos chave nesta matéria: as Cartas da autonomia local (1981), das línguas regionais ou minoritárias (1988) e da autonomia regional (1997) e as Convençons-quadro sobre a cooperaçom transfronteiriça (1980, 1995) e sobre a protecçom das minorias nacionais (1995).</p>
<p>Isto nom nasce propriamente por devoçom altruísta de Berlim. Tem por trás um interesse no parcelamento étnico do continente em regions e sub-regions. O que fai todo o sentido: para se chegar a um Estado federal europeu supranacional, fecho de abóbada da construçom europeia, há que enfraquecer ou desarticular os Estados-naçom periféricos. O sangrento esquartejamento da Jugoslávia e a partilha da Checoslováquia, fôrom os primeiros passos para a concretizaçom deste projecto. Outras separaçons étnicas se seguirám, sempre que aos meios governantes da Europa isso seja conveniente.</p>
<p>Isto acontece, repare-se, ao mesmo tempo que a Alemanha fijo reconhecer pola ONU, em 1997, o direito de regresso à “mae pátria” dos alemáns instalados nos Sudetas, Silésia e Pomeránia, o que favorecerá a afirmaçom no centro da Europa de um bloco cultural de 90 milhons de habitantes de língua alemá — perspectiva que causa desconforto nos meios governantes da França e da Inglaterra.</p>
<h4>Comunidade</h4>
<p>Madrid entendeu as vantagens que pode extrair deste processo de regionalizaçom e está a trabalhá-lo para consolidar o seu lugar na hierarquia do poder europeu. A ideia de umha comunidade ibérica englobando Portugal tem para Madrid duas vantagens. Por um lado, pode-se dizer que Portugal nom tem que temer porque será um entre vários parceiros, ao nível da Catalunha, Euskadi, Galiza; nom se encontrará sozinho face à temível Castela… E, por outro lado, os contestatários bascos, cataláns, galegos, o que terám a objectar a umha uniom que inclua até mesmo Portugal?</p>
<blockquote>
<p>“Espanha entrou em cheio na sua segunda transiçom política, cujo objectivo será a resoluçom da questom do modelo de convivência entre as diferentes nacionalidades que a conformam”, escreve um jornalista de serviço. “Nesse futuro modelo político, as Comunidades autónomas e as Nacionalidades assumirám certamente um maior protagonismo político e económico dentro do quadro espanhol, o que nom deixará de contribuir para um maior equilíbrio na distribuiçom de poder a nível peninsular, com evidentes benefícios para Portugal”.</p>
</blockquote>
<p>Madrid tem portanto todo o interesse em fazer avançar o processo da “comunidade ibérica”. Até por razons de segurança do poder. As fragilidades e amadorismo da burguesia portuguesa, evidentes no espectáculo de impotência e cobardia quando do movimento popular pacífico de 1974-75, nom inspiram decerto nengumha confiança ao núcleo governante de Espanha, no caso de regressar um período de perturbaçons sociais agudas.</p>
<p>Por agora, há quem considere este projecto ibérico como inexistente, como fruto de umha lunática “teoria da conspiraçom”. Mas de conspiraçons está cheio todo o obscuro processo da “construçom europeia”. Só o ignoram os que se deixam sugestionar polas toneladas de propaganda despejadas diariamente sobre as nossas cabeças acerca do “sonho europeu”, o “espaço de liberdade e progresso” e outras patacoadas semelhantes. A lenta e cautelosa construçom de um bloco imperialista à altura dos novos tempos que aí venhem é todo menos democrática. As burguesias europeias, forçadas pola máquina trituradora da globalizaçom a juntar-se para defender e ampliar a sua parte no mercado mundial, fam-no com a sua natural rapacidade. A UE nom é a superaçom dos egoísmos e rivalidades nacionais; é um acordo de piratas, com chefes e subordinados, grupos de capangas e golpes baixos. Cada umha procura, na medida das possibilidades, colocar-se na melhor posiçom dentro da sociedade Europa SA, para abocanhar as mais fracas. Acreditar que pudesse ser de outra maneira é o mesmo que esperar relaçons de lealdade numha associaçom de malfeitores.</p>
<h4>Patriotas? Nom, internacionalistas</h4>
<p>A nossa posiçom quanto a este projecto ibérico tem de ser radicalmente contra. Teremos que alertar os trabalhadores para as cumplicidades que se vam tecendo entre os meios governantes de Lisboa e Madrid, combater a propaganda que apresenta como inevitável e benéfica umha uniom ibérica, mostrar que ela daria origem a um Estado profundamente antipopular, agressivo, fascizante. Nada é inevitável por enquanto. E, mesmo que isso vinhesse a acontecer, só mobilizando agora os trabalhadores contra a absorçom política do país poderám os revolucionários mais tarde passar a umha nova etapa de luita.</p>
<p>Esta nossa oposiçom ao projecto ibérico, é preciso que se diga, nom tem nada de comum com a daqueles que protestam em nome de um patriotismo passadista, com hinos rançosos a Aljubarrota e à “gesta dos Descobrimentos”. Entramos nesta luita, nom em nome de valores nacionalistas burgueses, mas em nome do internacionalismo, nom voltados para o passado, mas olhando o futuro. As exortaçons “patrióticas” do PCP nom fam sentido. A marcha da globalizaçom capitalista está a integrar, por meios económicos, políticos — militares, se necessário —, as burguesias das pequenas naçons em grandes blocos continentais, os únicos aptos a bater-se polo domínio do planeta. Em Portugal a época histórica da naçom burguesa está agora a encerrar-se. Só a pequena burguesia pode ainda alimentar sonhos de renascimento do seu espaço nacional.</p>
<p>A nossa luita contra a integraçom europeia, e em particular contra a chamada “uniom ibérica”, nom tem como objectivo um impossível regresso à independência nacional burguesa, mas a passagem da luita de classe do proletariado ao novo nível a que foi conduzida pola marcha do capitalismo. A única resposta à altura de derrocar a uniom imperialista europeia, se possível antes que ela se complete, será a luita revolucionária unida do proletariado do continente.</p>
<h4>Bascos, cataláns, galegos</h4>
<p>Nesse caso, pode perguntar-se o que venhem fazer aqui as reivindicaçons de autodeterminaçom plena das nacionalidades cujos direitos de separaçom o Estado espanhol se recusa a reconhecer. Nom está todo isso remetido ao passado pola marcha da unificaçom capitalista europeia?</p>
<p>Creio que é o contrário. Primeiro, porque o caminho para umha futura uniom continental do proletariado nom exclui mas exige o reconhecimento do direito pleno de autodeterminaçom. O proletariado das diversas naçons nom pode unir-se na luita para derrocar o capitalismo, pola instauraçom do socialismo, se houver nele fracçons dominadas e oprimidas e fracçons dominantes, como acontece em Espanha. Por outro lado, o processo a que se lançárom os governos de Madrid, de tentativa de desactivaçom das reivindicaçons nacionais por intermédio das Comunidades Autónomas e do suborno das respectivas burguesias, abre aos revolucionários daquelas naçons possibilidades de o virar do avesso, ou seja, condiçons mais favoráveis para a activaçom das reivindicaçons autenticamente populares, do direito à identidade nacional, do direito a exprimir-se livremente sobre o seu destino.</p>
<p>Estamos a entrar numha etapa nova, em que o proletariado e os povos da Península serám chamados a luitar contra a fabricaçom de um Estado ibérico opressor. Nesta situaçom nova, a solidariedade dos trabalhadores portugueses às diferentes secçons do proletariado de Espanha e às reivindicaçons das nacionalidades dominadas em Espanha pode ser determinante para a derrota desse projecto.</p>
</main>

<footer>

<div class="datas">Inclusão: 08/11/2016</div>
<div class="datas">Última atualização: 31/05/2025</div>

<!-- conversão automática em 31/05/2025 -->

</footer>
</body>
</html>
